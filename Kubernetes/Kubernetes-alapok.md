# Kubernetes alapok

## Labor célja

A labor célja megismerni a Kubernetes használatának alapjait, a _podok_, _Deployment-ek_ és _ReplicaSet-ek_ létrehozását és kezelését, valamint a leggyakrabban használt `kubectl` parancsokat.

## Előkövetelmények

- Kubernetes
  - Bármely felhő platform által biztosított klaszter
  - Linux platformon: [minikube](https://kubernetes.io/docs/tasks/tools/install-minikube)
  - Windows platformon: Docker Desktop
- [kubectl](https://kubernetes.io/docs/tasks/tools/install-kubectl/)
  - A binárisa legyen elérhető PATH-on.

## Feladatok

### Előkészület Docker Desktop-on

1. Praktikus, ha leállítunk minden futó konténert, amire nincs szükségünk. Használhatjuk a következő parancsot PowerShell-ben: `docker rm -f $(docker ps -aq)`

1. Nyissuk meg a Docker Desktop beállításait.

1. A _Kubernetes_ fülön pipáljuk be az _Enable Kubernetes_ opciót, és kattintsunk az _Apply_-ra.

1. Várjuk meg, amíg befejeződik a művelet.

### Podok és névterek listázása

- Ellenőrizzük, hogy a `kubectl` bináris elérhető-e, és tud-e csatlakozni a klaszterhez: `kubectl version`

  - Láthatjuk mind a kliens, mind a klaszter verzió információit.

- Listázzuk ki a futó podokat: `kubectl get pod -A`

  - A `-A` vagy `--all-namespaces` kapcsoló az összes névtérben levő podot listázza.

- Ismételjük meg a `-A` kapcsoló nélkül: `kubectl get pod`

  - Ez az alapértelmezett _default_ névtér podjait listázza.

- Nézzük meg, milyen névterek vannak: `kubectl get namespace`

- Listázzuk a podokat egy konkrét névtérben: `kubectl get pod -n kube-system`

### Pod létrehozása

A futtatás elemi egysége a pod. Indítsunk el egy podot.

1. A létrehozáshoz podot yaml leíróban definiáljuk, és a `kubectl create` parancsnak átadjuk stdin-ről olvasva:

   ```bash
   kubectl create -f -
   apiVersion: v1
   kind: Pod
   metadata:
     name: counter
   spec:
     containers:
       - name: count
         image: ubuntu:16.04
         args: [bash, -c, 'for ((i=0; ;i++));do echo "$i: $(date)";sleep 5;done']
   ```

   A végén nyomjunk egy Ctrl-Z-t a vége jelzéséhez.

1. A pod létrejött. Ellenőrizzük: `kubectl get pod`

1. Nézzük meg a pod logjait: `kubectl logs counter`

   - Ha akarjuk, tegyük hozzá a `-f` kapcsolót is (`kubectl logs -f counter`) a log követéséhez. Ctrl-C-vel léphetünk ki a log folyamatos követéséből.

1. Töröljük a podot: `kubectl delete pod counter`

1. Ellenőrizzük, hogy a pod tényleg eltűnik egy kis idő múlva: `kubectl get pod`

   - A pod törlése nem azonnali. A benne futó konténerek leállás jelzést kapnak, és ők maguk terminálhatnak. Ha ez nem történik, meg, akkor kis idő múlva megszűnteti őket a rendszer.

### Yaml leíró fájl

A yaml leíró begépelése a fentiek szerint nem kényelmes. Tipikusan komplex pod és egyéb erőforrás definíciókkal dolgozunk. Tegyük inkább egy fájlba.

1. Hozzunk létre egy új yaml fájt `createpod.yml` néven.

   - Használhatjuk például Visual Studio Code-ot. Érdemes olyan szövegszerkesztővel dolgozni, amely ismeri a yaml szintaktikát.

1. Másoljuk be a yaml fájlba az alábbiakat.

   ```yaml
   apiVersion: v1
   kind: Pod
   metadata:
     name: counter
   spec:
     containers:
       - name: count
         image: ubuntu:16.04
         args:
           [bash, -c, 'for ((i=0; ;i++));do echo "$i: $(date)";sleep 5;done']
   ```

1. A konzolunkban navigáljunk el abba a könyvtárba, ahol a yaml fájl van.

1. Hozzuk létre a podot: `kubectl create -f createpod.yml`

1. A pod létrejött. Ellenőrizzük: `kubectl get pod`, majd töröljük a podot: `kubectl delete pod counter`.

### Deployment létrehozása

A podokat nem szoktuk közvetlenük létrehozni, hanem Deployment-re és ReplicaSet-re szoktunk bízni a kezelésüket és létrehozásukat.

1. Hozzunk létre egy új yaml fájl `createdepl.yml` néven az alábbi tartalommal.

   ```yaml
   apiVersion: apps/v1
   kind: Deployment
   metadata:
     name: counter
   spec:
     replicas: 1
     selector:
       matchLabels:
         app: counter
     template:
       metadata:
         labels:
           app: counter
       spec:
         containers:
           - name: count
             image: ubuntu:16.04
             args:
               [
                 bash,
                 -c,
                 'for ((i=0; ;i++));do echo "$i: $(date)";sleep 10;done',
               ]
   ```

1. Hozzuk létre a Deployment-et: `kubectl apply -f createdepl.yml`

   - Ezúttal nem `create`, hanem `apply` parancsot használunk. Az apply létrehozza, ha nem létezik, és módosítja az erőforrást, ha már létezik.

1. Listázzuk a Deployment-eket, ReplicaSet-eket és a podokat:

   - `kubectl get deployment`
   - `kubectl get replicaset`
   - `kubectl get pod`

   Vegyük észre, hogy a pod neve generált, a Deployment és a ReplicaSet alapján kap automatikusan egyet.

1. Változtassuk meg a program futását: ne 5, hanem 10 másodpercenként írjuk ki az időt. Ezt a Deployment módosításával fogjuk megtenni. Gondolhatunk arra is, hogy a podot szerkesszük, de azt nem tehetjük meg. Egy futó pod nem cserélhető le. Ehelyett valójában egy új podot fogunk létrehozni indirekten.

   - Írjuk át a yaml fájlban a bash parancsban a sleep-et 10-re.
   - Mentsük a fájlt.
   - Alkalmazzuk a változtatásokat: `kubectl apply -f createdepl.yml`
   - Nézzük a podok változását: `kubectl get pod`
     - Látni fogjuk a régi eltűnő podot, és az újat is.

1. "Lépjünk be" a futó podba egy új, interaktív shellben. Másoljuk ki a futó pod nevét, és adjuk ki a következő parancsot: `kubectl exec -it <podnév> /bin/bash`

   - Ahogy a docker-nél már láthattuk, egy új shell indul a pod konténerében, és ehhez csatlakozunk.
   - Ebben a shellben, ahogy natív docker esetében is, bármit megtehetünk.

1. Töröljük a Deployment-et: `kubectl delete deployment counter`

   - Ez a ReplicaSet-et és a podokat is törölni fogja.

A Deployment szolgál az alkalmazás verziónak frissítésére, kiadására. Podok helyett leggyakrabban Deploymenteket definiálunk.

### Kubectl parancsok

A `kubectl` leggyakrabban használt parancsainak szerkezete: `kubectl <ige> <erőforrás> <attribútumok>`.

Az ige például:

- `get`: listázza az erőforrásokat
- `create`: létrehoz egy erőforrást
- `delete`: töröl egy erőforrást
- `describe`: lekérdezi az erőforrás részletes állapotát
- `edit`: letölti az erőforrás leíróját, és megnyitja szövegszerkesztőben; mentés és bezárás után frissíti a klaszterben az erőforrást a módosítások alapján

Az erőforrások a `pod`, `replicaset` vagy röviden `rs`, a `deployment`, stb.

A parancsokról `-h` kapcsolóval kaphatunk segítséget, pl. `kubectl describe -h`

### Dashboard és proxy-zás

A [_Web UI_ / _Dashobard_](https://kubernetes.io/docs/tasks/access-application-cluster/web-ui-dashboard/) egy webalkalmazás, amely maga is Kubernetes alatt fut. Az alkalmazás a klaszter tartalmát jeleníti meg egy egyszerű, de könnyen áttekinthető webes felületen.

Az alkalmazás épp frissítés/újraírás alatt van, ezért a legfrissebb, de még béta állapotú verzióját fogjuk használni.

A dashboard alapvetően felhasználó authentikáció után érhető el. Az egyszerűség végett mi ezt most kikapcsoljuk, és authentikáció nélkül fogjuk használni.

1. Telepítsük a dashboard-ot: `kubectl apply -f https://raw.githubusercontent.com/kubernetes/dashboard/v2.0.0-beta4/aio/deploy/alternative.yaml`

   - Értelemszerűen csak egyszer kell egy klaszterbe telepíteni.

1. Adjunk egy pár másodpercet a felállásra. Nézzük meg, hogy rendben fut-e: `kubectl get pods -n kubernetes-dashboard`

   - Akkor jó, ha a pod _running_ állapotban van.

1. A webalkalmazás csak a klaszteren belül érhető el egyelőre. Látni fogjuk később, hogyan tudunk a klaszteren kívülre "publikálni". Egyelőre azonban egy másik, fejlesztéshez kényelmesen használható megoldást alkalmazunk. Nyissunk egy **új** konzolt, és adjuk ki a `kubectl proxy` parancsot.

   - A futó proxy folyamatos kapcsolatot tart fenn a klaszterrel, és a Kubernetes Api szervert használja "belépési pontnak". Az Api szerver a helyben 8081 portra küldött kéréseket továbbítja a klaszteren belülre az URL alapján.

   - Ez a proxy nem csak helyben futtatott klaszterrel használható. Ha a felhőben, tőlünk távol fut a klaszter, ugyanígy tudunk vele kommunikálni.

1. Nyissuk meg böngészőben: <http://localhost:8001/api/v1/namespaces/kubernetes-dashboard/services/http:kubernetes-dashboard:/proxy>

   - Értelmezzük az URL-t:

     - `localhost:8001`: a proxy helyi portja
     - `/api/v1`: Kubernetes Api verzió, ez mindig így néz ki
     - `/namespaces/kubernetes-dashboard`: a _kubernetes-dashboard_ névtérben szeretnénk elérni egy elemet
     - `/services/http:kubernetes-dashboard:` a névtéren belül a service-ek (lásd később) közül a "kubernetes-dashboard" nevű szolgáltatásnak a "http" nevű végpontját szeretnénk elérni
       - (A service most csak egyetlen végpontot publikál, ezért a `/services/kubernetes-dashboard/` url rész is elegendő lenne.)
     - `/proxy`: kérjük az erőforrás proxy-zását (ez mindig így néz ki)

1. Ismerkedjünk meg a dashboard webes felületével:

   - Nézzük meg a bal oldali menü elemeit.
   - Válasszunk névteret.
   - Nézzük meg a podokat.

### Pod - ReplicaSet - Deployment - Service kapcsolata

Használjuk a dashboard-ot a következőkhöz. A feladatban végig a _kubernetes-dashboard_ névtérben dolgozunk.

1. Keressük ki a "kubernetes-dashboard" nevű service-t.

1. Nézzük meg a service adatait, kifejezetten a "Pods" részt. Emlékezzünk arra, hogy a service teszi elérhetővé podok szolgáltatásait/végpontjait. A service-nek tehát tudnia kell, mely podok "állnak mögötte". Ezt látjuk a "Pods" listában.

1. Skálázzuk fel a dashboard-ot, futtassunk két példányt.

   - Keressük meg a "kubernetes-dashboard" deployment-et.
   - A webes felület tetején a kék színű sorban a jobb oldalon keressük meg a skálázás ikont.
   - Nyissuk meg, és kérjünk 3 példányt.

1. Nézzük meg a podok listáját. Lássuk, hogy most már 3 "kubernetes-dashboard-" névvel kezdődő pod lesz.

1. Térjünk vissza a "kubernetes-dashboard" service-hez. Nézzük meg, hogyan van összekötve a podokkal.

   - Nézzük meg a podokat. Vegyük észre, hogy a service "észrevette", hogy most már 3 pod felett rendelkezik.
   - Nézzük meg a service leíróját. A webes felületen a kék sárban a ceruza ikonra kattintsunk.
   - Keressük meg a `spec` leíróban a `selector`-t.

     ```yaml
     kind: Service
     apiVersion: v1
     metadata:
       name: kubernetes-dashboard # service elem neve
       ...
     spec:
       ...
       selector:
         k8s-app: kubernetes-dashboard # label, amelyet a podokon keres
     ```

     Ez a service azon podok felé osztja szét a kéréseket, amelyek a _k8s-app_ címkében _kubernetes-dashboard_ értékkel rendelkeznek.

   - Nézzük meg a podban ugyanezt. A service alatt bármelyik podra kattintva navigáljunk el a podhoz, és kérjük le a leíróját az előbbiek szerint. Keressük meg a pod metaadataiban a fenti labelt.

     ```yaml
     kind: Pod
     apiVersion: v1
     metadata:
       name: kubernetes-dashboard-57c9d8c7c4-z98z2 # pod saját, generált neve
       labels:
         k8s-app: kubernetes-dashboard # pod címkéje, amivel a service rátalál
     ```

1. A pod oldalán maradva keressük meg a "Controlled by" részt. Láthatjuk, hogy a podot egy ReplicaSet kezeli. Menjünk a ReplicaSet-hez. Nyissuk meg a ReplicaSet leíróját is.

   ```yaml
   kind: ReplicaSet
   apiVersion: extensions/v1beta1
   metadata:
     name: kubernetes-dashboard-57c9d8c7c4
     labels:
       k8s-app: kubernetes-dashboard # ReplicaSet címkéje, amivel a felette álló Deployment azonosítja őt
   spec:
     replicas: 3 # ennyi replikát kértünk
     selector:
       matchLabels:
         k8s-app: kubernetes-dashboard # Label, amivel a podjait azonosítja
     template: # pod definiálásához használt template, minden pod ez alapján jön létre
       metadata:
         labels:
           k8s-app: kubernetes-dashboard
           # amikor a ReplicaSet létrehoz egy podot, ezt a címkét teszi rá
           # meg kell egyezzen pár sorral feljebb a selector-ban definiálttak
       spec:
         containers: # leírja a podban a konténert
           - name: kubernetes-dashboard
             image: "kubernetesui/dashboard:v2.0.0-beta4"
             args:
               - "--namespace=kubernetes-dashboard"
             ports:
               - containerPort: 9090
                 protocol: TCP
   ```

1. Ha még eggyel "feljebb" lépünk, a ReplicaSet-ből a Deployment-be, hasonló összekapcsolást találnánk.

### Pod "újraindítása"

1. Maradva a _kubernetes-dashboard_ névtérben listázzuk a podokat.

1. Válasszunk ki egy dashboard podot, és töröljük. A pod sor végén a ... ikon alatt válasszuk a _Delete_-et.

1. Várjunk egy pár másodpercet, és frissítsünk rá az oldalra.

1. Egy új pod született. Az _Age_ oszlop alapján láthatjuk. (Lehet, hogy a töröltet is látjuk még, leállás alatt.) Ez a ReplicaSet feladata: garantálni, hogy legyen 3 példány.

A pod törlése megfelel egy komponens újraindításának. Ha több példányunk van, akkor mindegyiket kézzel tudjuk így törölni. Ez persze csak akkor működik, ha a pod felett van egy controller, ami szükség szerint létrehozza az új podokat.
